Безумовно, з таким трагічним явищем української історії, літератури та мистецтва як Розстріляне Відродження, викликане звірячим та антилюдяним сталінським режимом, більшість з нас знайома щонайменше зі шкільних років. Та навряд чи у такому юному віці, як тоді, на уроках, здається, 10-го класу можна було хоча б трохи осягнути масштаби тої трагедії, яка спіткала увесь духовно-культурний прошарок вітчизняної інтелігенції практично сто років тому. На жаль, це не можна зробити й через десятиліття після випуску, причиною чого, думається, є і те, що це питання не порушується перед нами так, як це робила шкільна навчальна програма. Зрештою, мабуть, актуалізувати її хоча б у своїй ніші і стало метою Drudkh та їх нової роботи "Їм часто сниться капіж", виданій знову на Season of Mist 9 травня 2018 року.